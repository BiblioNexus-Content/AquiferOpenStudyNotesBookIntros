# Study Notes - Book Intros (Tyndale)

## License Information

**Study Notes - Book Intros (Tyndale)** is based on and adapted from: _Tyndale Open Study Notes_, [Tyndale House Publishers](https://tyndaleopenresources.com/), 2019, which is licensed under a [CC BY-SA 4.0 license](https://creativecommons.org/licenses/by-sa/4.0/legalcode.en).

This markdown version (created `2025-10-14`) is provided under the same license.



--------------------------------

## उत्पत्ति (id: 647022)

उत्पत्ति की पुस्तक सभी बातों की आरंभ की पुस्तक है, इसमें भूमंडल और मानवता की उत्पत्ति, पाप और उसके विनाशकारी प्रभाव की उत्पत्ति, और अपने चुने हुए लोगों के माध्यम से दुनिया में आशीर्वाद बहाल करने की परमेश्वर की योजना की उत्पत्ति पाते है। अब्राहाम को बुलाकर और उसके साथ एक वाचा बाँधकर परमेश्वर ने अपनी योजना को आरंभ किया। मिस्र की गुलामी के समय तक परमेश्वर के वादा किए गए आशीर्वाद पीढ़ी\-दर\-पीढ़ी का विवरण और गुलामी में से छुटकारा की ज़रूरत का चित्रण उत्पत्ति में पाया जाता है। यह परमेश्वर के आगामी प्रकाशन के लिए नींव रखता है, और बाइबल की अधिकांश अन्य पुस्तकें इसकी विषयवस्तु पर आधारित हैं। उत्पत्ति एक उपदेश, सांत्वना और उन्नति का स्रोत है।

पृष्ठभूमि
=========

जब उत्पत्ति लिखी गई थी, तब इस्राएली चार सौ वर्षों तक मिस्र में गुलाम थे। वे हाल ही में गुलामी से मुक्त किए गए थे और रेगिस्तान से सीनै पर्वत पर प्रभु से मिलने के लिए निर्देशित किए गए थे, जहाँ परमेश्वर ने उनके साथ अपना वाचा का संबंध स्थापित किया था और उन्हें मूसा के माध्यम से अपनी व्यवस्था दीं। इस्राएल अब वादा किए गए देश में प्रवेश करने और उस विरासत प्राप्त करने के लिए तैयार था जिसका वादा परमेश्वर ने अब्राहाम से किया था।

मिस्र में गुलामी के समय पर, इस्राएलियों ने अपने मिस्र के स्वामियों से कई पराए विचारों और रीति\-रिवाजों को अपनाया था (देखें [निर्ग 32:1–4](https://ref.ly/Exod32:1-Exod32:4))। वे परमेश्वर, दुनिया और मानव प्रकृति की झूठी अवधारणाओं से प्रभावित थे, और देश के मालिकों और प्रबंधकों बनने के बजाय गुलाम बन गए थे। वे उन महान वायदों को शायद भूल गए थे, जो परमेश्वर ने अब्राहाम, इसहाक और याकूब से किए थे, या शायद उन्होंने यह निष्कर्ष निकाला था कि वे वादें कभी पूरा नहीं होंगे।

वादा किए गए देश में प्रवेश करने से पहले, इस्राएलियों को परमेश्वर का स्वभाव, उनकी दुनिया और उसमें अपने स्थान को और अधिक स्पष्ट रूप से समझने की आवश्यकता थी। उन्हें अब्राहम, इसहाक और याकूब के वंशज के रूप में अपनी पहचान अपनाने की ज़रूरत थी। उत्पत्ति की पुस्तक ने आवश्यक समझ प्रदान की।

सारांश
======

उत्पत्ति पाप के कारण मानव जाति पर आए श्राप को आशीर्वाद देकर दूर करने के लिए परमेश्वर के कार्य को दर्शाती है। यह पुस्तक पारिवारिक परंपराओं, वंशावली, ऐतिहासिक घटनाओं और संपादकीय टिप्पणियों को एक एकल, निरंतर तर्क में व्यवस्थित करती है।

पहले को छोड़कर उत्पत्ति के प्रत्येक खंड का शीर्षक है "यह विवरण है" (या *ये पीढ़ियाँ हैं*; इब्री टोलेडोथ/वंशावली)। प्रत्येक टोलेडोथ/वंशावली, अनुभाग वंश की एक पंक्ति के इतिहास की व्याख्या करता है। प्रत्येक मामले में, भलाई के गिरावट के तुरंत बाद, दुनिया को आशीषित करने की परमेश्वर की योजना पर ध्यान केंद्रित किया जाता है। यह योजना अपने लोगों के साथ परमेश्वर की वाचा का आधार है; जैसे\-जैसे आशीर्वाद विकसित होता है, वैसे वैसे वाचा स्पष्ट होती जाती है। पुस्तक के अंत तक पाठक वादों के पूर्तिकरण के लिए तैयार हो जाते हैं।

पहले खंड ([1:1–2:3](https://ref.ly/Gen1:1-Gen2:3)) में टोलेडोथ/वंशावली शीर्षक नहीं है \- यह उत्पत्ति का विवरण है "आदि में" ([1:1](https://ref.ly/Gen1:1))। जैसे परमेश्वर अपनी योजना को परिपूर्ण करते हैं, सृष्टि का कार्य परमेश्वर की स्वीकृति और आशीर्वाद में लिपटा हुआ है\|

अगला खंड ([2:4–4:26](https://ref.ly/Gen2:4-Gen4:26)) मनुष्य जीवन की उत्पत्ति पर केंद्रित है ([2:4–25](https://ref.ly/Gen2:4-Gen2:25)) और आगे का विवरण आदम और हव्वा के पाप के कारण परमेश्वर की सृष्टि का पतन ([3:1–13](https://ref.ly/Gen3:1-Gen3:13)), उनके पापों पर श्राप ([3:14–24](https://ref.ly/Gen3:14-Gen3:24)), और उनके पीड़ी पर पाप का विस्तार दर्शाती है ([4:1–24](https://ref.ly/Gen4:1-Gen4:24))\| मानवता ने उसके बाद परमेश्वर के विश्राम का आनंद नहीं पाया, बल्कि उन्होंने दोष और भय का अनुभव किया। इसलिए वे परमेश्वर से भाग गए और अहंकार से भरी एक सभ्यता विकसित की।

परमेश्वर से स्वतंत्रता के परिणामस्वरूप मानव जीवन का पतन हुआ ([5:1–6:8](https://ref.ly/Gen5:1-Gen6:8))। [5:1–32](https://ref.ly/Gen5:1-Gen5:32) की वंशावली यह याद दिलाते हुए शुरू होती है कि जब परमेश्वर ने मनुष्य की सृष्टि की, तब अपने ही स्वरूप में उनको बनाया और वे परमेश्वर के द्वारा आशीर्वादित थे ([5:1–2](https://ref.ly/Gen5:1-Gen5:2))। जैसे पाठक वंशावली का अध्यन करता है, प्रत्येक पीढ़ी की मृत्यु पाठक को श्राप की याद दिलाती है, पर हनोक का जीवन आशा की किरण प्रदान करता है कि श्राप अंत नहीं है। [6:1–8](https://ref.ly/Gen6:1-Gen6:8) में, हम सीखते हैं कि परमेश्वर मनुष्य को बनाने से पछताए और उन्होंने पृथ्वी का न्याय करने का निर्णय लिया। हालाँकि, नूह को परमेश्वर का अनुग्रह प्राप्त हुआ और उससे आशा का एक स्रोत प्रदान हुआ ([5:29](https://ref.ly/Gen5:29); [6:8](https://ref.ly/Gen6:8))।

अगला भाग ([6:9–9:29](https://ref.ly/Gen6:9-Gen9:29)) जल\-प्रलय के माध्यम से न्याय के श्राप को बताता है, जिसके बाद एक नई शुरुआत में आशीर्वाद मिलता है। सृष्टि का नवीनीकरण हुआ, उस घृणित बुराई से मुक्ति मिली जिसने मानव जाति पर आक्रमण किया था और उसे नष्ट कर दिया था।

लेकिन जैसे ([10:1–11:9](https://ref.ly/Gen10:1-Gen11:9)) दुनिया की आबादी बढ़ी और विभिन्न देशों में विस्तारित हुई, लोग फिर से आज्ञा न मानने पर तुले हुए थे। उनके विद्रोह के कारण, परमेश्वर ने अधिक दुष्टता को रोकने के लिए उन्हें तितर\-बितर कर दिया ([11:1–9](https://ref.ly/Gen11:1-Gen11:9))।

बिखरे हुए राष्ट्रों की अराजकता के बाद, [11:10–26](https://ref.ly/Gen11:10-Gen11:26) अब्राहम पर ध्यान केंद्रित करता है, जिसके माध्यम से परमेश्वर सभी को आशीर्वाद देने का निर्णय करते हैं। पुस्तक का शेष भाग ([11:27–50:26](https://ref.ly/Gen11:27-Gen50:26)) अब्राम और उसके वंशजों को परमेश्वर के आशीर्वाद के बारे में बताता है। परमेश्वर ने सबसे पहले अब्राम के साथ एक वाचा बाँधी ([11:27–25:11](https://ref.ly/Gen11:27-Gen25:11)), उसे एक महान राष्ट्र, भूमि और नाम देने का वादा किया। जैसे\-जैसे समय बीतता गया, परमेश्वर ने वाचा की विशिष्ट शर्तों को स्पष्ट किया, और अब्राम का विश्वास गहरा होता गया।

जैसा उत्पत्ति की पुस्तक प्रत्येक पीढ़ी पर चर्चा करती है, यह इस्राएल की वंशावली की ओर मुड़ने से पहले, उन परिवारों का संक्षिप्त विवरण देती है जो इस्राएल के पूर्वज नहीं थे। उदाहरण के लिए, इश्माएल ([25:12–18](https://ref.ly/Gen25:12-Gen25:18)) के साथ क्या हुआ, इसका संक्षेप में विवरण करने के बाद, उत्पत्ति विस्तार से बताती है कि इसहाक और उसके परिवार के साथ क्या हुआ ([25:19–35:29](https://ref.ly/Gen25:19-Gen35:29))। इसी तरह, एसाव की वंशावली (एदोम) को लंबे अंतिम खंड से पहले संक्षेप में ([36:1–37:1](https://ref.ly/Gen36:1-Gen37:1)) निपटाया गया है, जो उत्तराधिकारी याकूब की चुनी हुई वंशावली से संबंधित है ([37:2–50:26](https://ref.ly/Gen37:2-Gen50:26))।

इस अंतिम खंड में, उत्पत्ति दर्ज करती है कि कैसे याकूब का परिवार कनान देश के बजाय मिस्र में पहुँच गया। उन दुखद परिस्थितियों के बावजूद, जिनके कारण उन्हें मिस्र में रहना पड़ा, परमेश्वर अभी भी इस्राएल के लोगों के लिए अपनी योजना प्रकट कर रहे थे। मिस्र से अपने लोगों को बचाने के लिए प्रभु के आने के वादे के साथ पुस्तक की समाप्ति होती है ([50:24–26](https://ref.ly/Gen50:24-Gen50:26))।

लेखकत्व
=======

बाइबिल के कई पुस्तकों की तरह, उत्पत्ति के लेखक की स्पष्ट रूप से पहचान नहीं की गई है। कई विद्वानों ने तर्क दिया है कि पेंटाटुख (उत्पत्ति\-व्यवस्थाविवरण) एक जटिल साहित्यिक विकास का उत्पाद है। प्रचलित दृष्टिकोण, जिसे *डॉक्युमेंट्री हाइपोथीसिस* कहा जाता है, यह है कि उत्पत्ति से व्यवस्थाविवरण तक विभिन्न स्रोतों से संकलित की गई थी। इस परिकल्पना का प्रस्ताव है कि पेंटातुक (पुराने नियम के पहले पाँच पुस्तक) चार स्रोतों से आता है: जे (“जाह्विस्ट,” “याहवे” से), ई (“एलोहिस्ट,” “एलोहिम” से), डी (“ड्यूटेरोनोमिक,” व्यवस्थाविवरण से), और पी ("प्रिस्टली,"“याजकों”से ) ऐसा माना जाता है कि ये स्रोत ईसा पूर्व 850 और ईसा पूर्व 445 के बीच लिखे और एकत्र किए गए थे, जिन्हें धीरे\-धीरे एज्रा के समय (400 ईसा पूर्व) तक संयोजित और संपादित किया गया था।

हालाँकि, पवित्रशास्त्र और परंपरा दोनों ही पेंटाटुक का लेखक का श्रेय मूसा को देते हैं। मूसा को मिस्रियों के सभी ज्ञान की शिक्षा मिली थी ([प्रेरितों 7:22](https://ref.ly/Acts7:22)), और उसके पास इस्राएल की परंपराओं और अभिलेखों को इकट्ठा करने और संपादित करने और इस धर्मशास्त्रीय ग्रंथ की रचना करने का साहित्यिक कौशल था। परमेश्वर के साथ उनके अद्वितीय मुलाकात और संवाद ने उन्हें मार्गदर्शन के लिए आवश्यक आध्यात्मिक प्रकाश, समझ और प्रेरणा दी। उनके पास इस कार्य को लिखने का अच्छा कारण था \- इस्राएल को मिस्र से निर्गमन और सीनै में वाचा के लिए धर्मशास्त्रीय और ऐतिहासिक आधार प्रदान करना, और अपने पूर्वजों से किए गए वादों के अनुसार नए राष्ट्र की स्थापना करना।

यह संभव है कि मूसा ने पेंटाटुक में दर्ज विषयों के मूल स्रोत के रूप में कार्य किया और बाद में कुछ संपादकीय समायोजन किए गए (मूसा की मृत्यु का विवरण सहित, [व्य.वि. 34](https://ref.ly/Deut34:1-Deut34:12) )। इसके बावजूद, इस्राएलियों ने पेंटाटुक को मूसा के अधिकार की पूरी शक्ति के रूप में स्वीकार किया।

रचना
====

यह व्यापक रूप से माना जाता है कि उत्पत्ति (और बाइबिल के अन्य ऐतिहासिक ग्रंथों जैसे राजाओं की पुस्तक और लुका रचित सुसमाचार) को लिखने में विभिन्न स्रोतों का उपयोग किया गया था। लेखक ने उत्पत्ति लिखने के लिए पारिवारिक अभिलेखों, मौखिक परंपराओं, प्राचीन घटनाओं के प्राचीन वृत्तांतों और वंशावली के संग्रह का उपयोग किया था। उन स्रोतों को प्राप्त होने के अनुसार शामिल किया जा सकता था, या लेखक ने उनकी शैली और शब्दों को बदल दिया होगा, उन्हें इस्राएली विश्वास की नींव का पता लगाने के विशेष उद्देश्य के लिए अतिरिक्त विषयवस्तुओं के साथ जोड़ दिया होगा।

उत्पत्ति में ऐसे अंश और अभिव्यक्तियाँ भी शामिल हैं जो स्पष्ट रूप से बाद की संपादकीय शब्दावली हैं। कुछ खंड (जैसे की एदोमी राजाओं की सूची, [36:31–43](https://ref.ly/Gen36:31-Gen36:43)) राजतन्त्र के शुरुआती दिनों के दौरान जोड़े गए होंगे। यह कहने में कोई विरोधा नहीं है कि उत्पत्ति मूसा द्वारा लिखी गई थी और बाद के संपादकों द्वारा संवर्धित की गई थी जिनका काम पवित्र आत्मा द्वारा निर्देशित था।

साहित्यिक चरित्र
================

उत्पत्ति में विभिन्न प्रकार के साहित्य शामिल हैं। विषयवस्तुओं की प्रकृति के संबंध में कई सुझाव दिए गए हैं।

मिथक। पौराणिक साहित्य देवताओं और अलौकिक प्राणियों के कार्यों के माध्यम से प्रतीकात्मक रूप से चीजों की उत्पत्ति की व्याख्या करता है। प्राचीन लोगों के लिए, मिथक ऐसी मान्यताएँ थीं जो जीवन और वास्तविकता की व्याख्या करती थीं। यह सुनिश्चित करने के लिए कि प्रजनन, जीवन और मृत्यु की शक्तियां साल\-दर\-साल जारी रहेंगी, अनुष्ठान गतिविधियों की पूरी प्रणाली विकसित की गई थी। इनमें से कुछ अनुष्ठानों ने वेश्यावृत्ति पंथ को जन्म दिया (देखें [उत्पत्ति 38:15](https://ref.ly/Gen38:15), [21–22](https://ref.ly/Gen38:21-Gen38:22))।

उत्पत्ति की विषयवस्तुओं को पृथ्वी की उत्पत्ति के अन्य मिथकों के साथ एक मिथक के रूप में वर्गीकृत करना बहुत मुश्किल होगा। इस्राएल के पास अनेक परमेश्वर नहीं पर एक ही परमेश्वर था। इस्राएल राष्ट्र के पास एक शुरुआत, एक इतिहास और एक भविष्य की आशा थी। दुनिया में प्राथमिक किरदार के रूप में उन्होंने देवताओं और अन्य अलौकिक प्राणियों के बजाय परमेश्वर को देखा था। उनकी उपासना लौकिक, जादुई या अंधविश्वासी नहीं थी, बल्कि मिस्र से उनके स्वयं के बचाव का पुनर्मूल्यांकन और इतिहास में परमेश्वर के वास्तविक हस्तक्षेप और उनके वादों में उनकी आशा का उत्सव था।

यदि उत्पत्ति पौराणिक भाषा के तत्वों का उपयोग करती है, तो यह अन्यजातीय अवधारणाओं के साथ एक जानबूझकर विरोधाभास प्रदर्शित करने और यह दिखाने के लिए है कि परमेश्वर ऐसे विचारों पर संप्रभु हैं। उदाहरण के लिए, कई प्राचीन लोग सूर्य को देवता के रूप में पूजते थे, लेकिन उत्पत्ति में सूर्य सृष्टिकर्ता की इच्छाओं को पूरा करता है ([1:14–18](https://ref.ly/Gen1:14-Gen1:18))। उत्पत्ति की पुस्तक निर्जीव मिथकों और मृत देवताओं के लिए एक कब्रिस्तान है।

हेतुविज्ञान। कई विद्वान उत्पत्ति की कथाओं को हेतुविज्ञान के रूप में वर्णित करते हैं, ऐसी कहानियाँ जो तथ्यात्मक वास्तविकता या पारंपरिक मान्यताओं के कारणों की व्याख्या करती हैं। निहितार्थ यह है कि ऐसी कहानियाँ व्याख्यात्मक उद्देश्यों के लिए बनाई गई थीं और ऐतिहासिक घटनाओं का वर्णन नहीं करतीं। उदाहरण के लिए, यदि कोई कहता है कि कैन और हाबिल की कहानी यह समझाने के लिए बनाई गई थी कि चरवाहे और किसान साथ क्यों नहीं मिलते, तो यह विवरण तथ्यात्मक इतिहास के रूप में अपनी अखंडता खो देता है।

उत्पत्ति में हेतुविज्ञान के तत्व निश्चित रूप से पाए जाते हैं, क्योंकि यह पुस्तक लगभग हर चीज के लिए आधार और तर्क देती है जो इस्राएल बाद में करेगा। उदाहरण के लिए, [उत्पत्ति 2](https://ref.ly/Gen2:1-Gen2:25) का सृजन वृत्तान्त इस स्पष्टीकरण के साथ समाप्त होता है, "यह बताता है कि एक पुरुष अपने पिता और माता को क्यों छोड़ देता है … ।” जो घटना घटित हुई वह समझाती है कि विवाह इस तरह क्यों किया जाता था, लेकिन यह कहना कि एक कहानी किसी बात को स्पष्ट करती है, यह कहने से बिल्कुल भिन्न है कि उसे स्पष्ट करने के लिए कहानी गढ़ी गई थी। उत्पत्ति की कहानियाँ केवल बाद के रीति\-रिवाजों और मान्यताओं को समझाने के लिए गढ़ी गई काल्पनिक कहानियाँ नहीं हैं।

इतिहास। कई विद्वान उत्पत्ति को इतिहास मानने पर दो बुनियादी कारणों से आपत्ति जताते हैं: (1\) उत्पत्ति परमेश्वर द्वारा घटित घटनाओं की व्याख्या करती है, और अलौकिक के समावेश को इस बात का प्रमाण माना जाता है कि विषयवस्तु धर्मविज्ञानीय प्रतिबिंब है और इस प्रकार ऐतिहासिक रूप से विश्वसनीय नहीं है; और (2\) उत्पत्ति की घटनाओं को बाहरी स्रोतों से मान्य नहीं किया जा सकता है; और अब्राहम का अस्तित्व और उसके परिवार का कोई घटित इतिहास किसी भी अन्य दर्ज किए हुए इतिहास वर्णन में प्रदर्शित नहीं होता है।

इतिहास के आधुनिक दर्शन ऐतिहासिक घटनाओं की व्याख्या के रूप में अलौकिक को बाहर रखते हैं, लेकिन स्वेच्छया ढंग से ऐसा करने का कोई कारण नहीं है। यदि परमेश्वर अस्तित्व में है और कार्य करने में सक्षम है, तो वह सभी ऐतिहासिक घटनाओं का कारण और विशिष्ट ऐतिहासिक घटनाओं का तात्कालिक कारण हो सकते हैं। इस्राएली अलौकिक घटनाओं के प्रति उतने अविश्वासी नहीं थे जितने आधुनिक आलोचक हैं; उन्होंने ऐसी घटनाओं को मान्यता दी कि परमेश्वर उत्पत्ति में दर्ज वादों को पूरा करने के लिए उनके बीच काम कर रहे हैं।

यह सच है कि कुलपतियों का या उत्पत्ति की घटनाओं का कोई प्रत्यक्ष प्रमाण नहीं मिला है, लेकिन पुरातत्व यह दिखाकर उत्पत्ति की संभाव्यता की पुष्टि करता है कि उस युग की ऐतिहासिक स्थिति (मध्य कांस्य, ईसा पूर्व 2000–1800\) उत्पत्ति में चित्रित वर्णनों से काफी मेल खाती है। वृतांतों का विवरण उस संदर्भ में बिल्कुल सही लगता है।।

धर्मविज्ञानीय व्याख्या। उत्पत्ति का उद्देश्य कुलपतियों के जीवन का विवरण नहीं था, और ना ही इतिहास के हेतु इतिहास या संपूर्ण जीवनी था। यह स्पष्ट रूप से इस्राएल के पूर्वजों के चयनित अभिलेखों की एक धर्मविज्ञानीय व्याख्या है, लेकिन इससे इसकी ऐतिहासिकता को नुकसान नहीं पहुंचता है। किसी घटना की व्याख्याएं अलग\-अलग हो सकती हैं, लेकिन व्याख्याओं की पेशकश घटनाओं की वास्तविकता का एक अच्छा गवाह है। लेखक ने घटनाओं को अपने तरीके से दोहराया है, जिसमें विशेष धर्मविज्ञानीय जोर शामिल है, लेकिन इसका मतलब यह नहीं है कि कहानियों का आविष्कार किया गया था।

परंपरा। इस प्रकार लेखन के प्रति जो प्रतिबद्ध था वह साहित्यिक प्रतिभा की श्रद्धापूर्ण देखभाल में परंपरा है। यह संभव है कि अब्राम मेसोपोटामिया से प्राचीन वृत्तांत और पारिवारिक वंशावली लाया हो, और परिवार के बारे में कहानियाँ इन संग्रहों में जोड़ी गईं। युसूफ आसानी से मिस्र में लिखित और मौखिक दोनों तरह की सभी परंपराओं को अपने अभिलेख के साथ संरक्षित कर सकता था। उसके बाद, मूसा परमेश्वर की प्रेरणा और मार्गदर्शन के तहत काम करते हुए, अपनी संपादकीय टिप्पणियाँ जोड़ते हुए कार्यों को उनके वर्तमान स्वरूप में संकलित कर सकते थे।

निर्देशात्मक साहित्य। चूँकि उत्पत्ति पेंटाटुख ("तोरह" या व्यवस्था) की पहली पुस्तक है, इसलिए इसे "तोरह साहित्य" (इब्री तोरह, "निर्देश, व्यवस्था") के रूप में वर्गीकृत करना सबसे अच्छा हो सकता है। उत्पत्ति निर्देशात्मक साहित्य है जो व्यवस्था की नींव रखता है। इसमें सीनै के वाचा के पीछे खड़ी ऐतिहासिक परंपराओं की और धर्मविज्ञानीय व्याख्या शामिल है। इस प्रकार यह अपने पाठकों को परमेश्वर के व्यवस्था को प्राप्त करने और अपने पूर्वजों से किए गए वादों से जुड़ने के लिए तैयार करता है। इसलिए उत्पत्ति एक अनोखा कृति है। धर्मविज्ञान, इतिहास और परंपरा परमेश्वर के लोगों को निर्देश देने और उन्हें आशीर्वाद के लिए तैयार करने एक साथ आते हैं।

अर्थ और संदेश
=============

इस्राएल के सबसे महत्वपूर्ण प्रश्नों का उत्तर उत्पत्ति के वृतांतों द्वारा दिया गया था। जीवन और मरण, कनान भूमि पर कब्ज़ा, और इस्राएल मिस्र में कैसे पहुँच गए, इसे इतिहास में परमेश्वर के दिव्य कार्य के रूप में समझाया गया है। दुनिया के लिए परमेश्वर की योजना में इस्राएल को एक अभिन्न अंग के रूप में प्रस्तुत किया गया है। सृष्टि के सृजन में उनकी योजना का आरंभिक बिंदु पाया जाता है और इसका अंतिम बिंदु भविष्य में होगा जब वादे पूरी तरह से पूरे हो जायेंगे।

इस्राएल, चुने हुए लोग। उत्पत्ति का मुख्य विषयवस्तु यह है कि परमेश्वर ने अब्राहम और उसके वंशजों के साथ एक वाचा बाँधी। उन्होंने उन्हें अपने लोग बनाने, कनान देश का उत्तराधिकारी बनाने और उन्हें दुनिया के लिए एक आशीर्वाद बनाने का वादा किया। उत्पत्ति ने इस्राएल को इस बात का धर्मविज्ञानी और ऐतिहासिक आधार दिया कि वे परमेश्वर के चुने हुए लोग है\|

इस्राएल अपनी वंशावली को कुलपिता अब्राहम से और अपनी तक़दीर को परमेश्वर के वादों से जोड़ सकता है ([12:1–3](https://ref.ly/Gen12:1-Gen12:3); [15:1–21](https://ref.ly/Gen15:1-Gen15:21); [17:1–8](https://ref.ly/Gen17:1-Gen17:8))। क्योंकि एक महान राष्ट्र का वादा महत्वपूर्ण था, उत्पत्ति का अधिकांश भाग कुलपतियों और उनकी पत्नियों, उनके बेटों और उत्तराधिकारियों की पारिवारिक बातों और उनके जन्मसिद्ध अधिकारों और आशीर्वाद के लिए समर्पित है। अभिलेख से पता चलता है कि कैसे परमेश्वर ने कुलपतियों के माध्यम से चुनी हुई वंशावली को संरक्षित और सुरक्षित रखा। इस प्रकार इस्राएल को पता चला कि वे महान राष्ट्र बन गए है जिसका वादा अब्राहम से किया गया था। उनका भविष्य निश्चित रूप से मिस्रियों की गुलामी में नहीं, बल्कि कनान में था, जहां वे एक स्वतंत्र राष्ट्र और जीवित परमेश्वर के लोगों के रूप में रहेंगे, और जहां वे दुनिया के लोगों के लिए परमेश्वर के आशीर्वाद का जरिया बन सकते है।

आशीर्वाद और श्राप। उत्पत्ति का संपूर्ण संदेश आशीर्वाद और श्राप के रूपांकनों पर आधारित है। वादा किया गया आशीर्वाद कुलपतियों को असंख्य वंशज देगा और वंशजों को वादे की भूमि देगा; आशीर्वाद उन्हें प्रसिद्धि देगा, उन्हें फलने\-फूलने में सक्षम करेगा, और उन्हें दूसरों को वाचा के आशीर्वाद में लाने के लिए नियुक्त करेगा। इस बीच, श्राप लोगों को आशीर्वाद से अलग और वंचित कर देगा और विरासत से बेदखल कर देगा। श्राप के प्रभाव को पूरी मनुष्य जाति पर मृत्यु और दर्द और दुनिया पर परमेश्वर के न्याय के रूप में के स्वरुप में अनुभव किया जाता है।

ये रूपांकन संपूर्ण बाइबिल में जारी हैं। भविष्यवक्ताओं और याजकों ने भविष्य में और भी बड़े आशीर्वादों की बात की और उन लोगों के लिए और भी बड़े श्राप की बात की जो परमेश्वर के उद्धार के उपहार और उनके आशीर्वाद को अस्वीकार करते हैं। बाइबिल परमेश्वर के लोगों को याद दिलाती है कि वे इंसानों से न डरें, बल्कि परमेश्वर से डरें, जिनके पास आशीर्वाद देने और श्राप देने की शक्ति है।

भला और बुरा। उत्पत्ति में, जो अच्छा है उसे परमेश्वर का आशीर्वाद प्राप्त है: यह जीवन का उत्पादन, वृद्धि, संरक्षण और सामंजस्य स्थापित करता है। जो बुरा है वह श्रापित है: यह दर्द का कारण बनता है, जो अच्छा है उससे भटकाता है, और जीवन में बाधा डालता है या नष्ट कर देता है। उत्पत्ति अच्छे और बुरे के बीच सतत संघर्ष का पता लगाती है जो हमारी गिरी हुई मानव जाति की विशेषता है। परमेश्वर अधिक से अधिक भलाई लाएंगे, अपने लोगों का विश्वास बनाएंगे और अंततः सभी बुराईयों पर विजय प्राप्त करेंगे (तुलना करें [रोम 8:28](https://ref.ly/Rom8:28))।

परमेश्वर की योजना। उत्पत्ति इस पूर्वकल्पना से शुरू होती है कि परमेश्वर अस्तित्व में हैं और उन्होंने स्वयं को शब्दों और कार्यों से इस्राएल के पूर्वजों के सामने प्रकट किया है। यह परमेश्वर के अस्तित्व के पक्ष में तर्क नहीं देता; यह बस परमेश्वर से शुरू होता है और दिखाता है कि कैसे सब कुछ ठीक हो जाता है जब संप्रभु परमेश्वर पूरी दुनिया में आशीर्वाद बहाल करने के माध्यम के रूप में इस्राएल को स्थापित करने की अपनी योजना पर काम करते हैं।

परमेश्वर का राज। उत्पत्ति परमेश्वर के राज की स्थापना का उपयुक्त परिचय है, सारी सृष्टि पर परमेश्वर के शासन जिसे उनके चुने हुए लोगों के माध्यम से स्थापित किया जाना था। उत्पत्ति परमेश्वर की संप्रभुता का प्रारंभिक प्रकाशन प्रस्तुत करती है। वह भूमंडल का परमेश्वर हैं जो अपनी योजना को पूरा करने के लिए स्वर्ग और पृथ्वी को स्थानांतरित करेंगे। वह लोगों को आशीर्वाद देना चाहते हैं, लेकिन वह विद्रोह और अविश्वास को बर्दाश्त नहीं करेंगे। उनके वादे महान हैं और वह उन्हें पूरा करने में पूरी तरह सक्षम है। उनकी योजना में भाग लेने के लिए सदैव विश्वास की आवश्यकता होती है, क्योंकि विश्वास के बिना उन्हें प्रसन्न करना असंभव है ([इब्रा 11:6](https://ref.ly/Heb11:6))

* **Associated Passages:** GEN 1:1

